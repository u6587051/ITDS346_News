Title: ขายฝัน สร้างภาพ ทำตัวน่าเชื่อถือ สำรวจเสียงเหยื่อแชร์ลูกโซ่ ที่สูญเสียเพราะกลโกงที่แยบยล
Date: 2024-10-18T09:39+00:00
Content:
หลายวันมานี้มีประเด็นเรื่องแชร์ลูกโซ่ของบริษัทชื่อดัง ที่ทุกคนในสังคมต่างติดตามอย่างใกล้ชิด เพราะสเกลความเสียหาย ณ ตอนนี้มากกว่า 600 ล้านบาทแล้ว และที่สำคัญไปกว่านั้นที่ไปที่มาของเรื่องดังกล่าว ยังถูกโยงเข้ากับพิธีกรและนักแสดงที่มีชื่อเสียง หรือแม้แต่เจ้าหน้าที่รัฐบางส่วน ที่มีบทบาทตรวสอบ แต่ก็มีข่าวว่ารับผลประโยชน์จากขบวนการนี้เช่นกัน
อย่างไรก็ดี ตัวเลขเงินที่บ่งบอกถึงความเสียหายล้วนมาจากผู้คน ที่ตั้งใจลงทุนในธุรกิจด้วยเหตุผลหลายประการ ทั้งต้องการยกระดับฐานะ หรือนำเงินเก็บมาต่อยอด ทั้งนี้ไม่ว่าจะด้วยแรงจูงใจอะไรก็ตาม แต่คนเหล่านี้ล้วนเป็นผู้ได้รับผลกระทบที่ต้องการความเป็นธรรม
The MATTER จึงทำการรวบรวมเสียงจาก ‘ผู้เสียหาย’ จากธุรกิจที่เข้าข่ายแชร์ลูกโซ่ เพื่อเป็นอุทาหรณ์ให้กับใครก็ตามที่อาจตกเป็นเหยื่อในอนาคต
เล่าก่อนว่า ‘แชร์ลูกโซ่’ เป็นการหลอกลวงให้เหยื่อสมัครเป็นสมาชิกร่วมลงทุน ในธุรกิจที่คล้ายคลึงกับการทำธุรกิจแบบขายตรง–ที่เน้นจำหน่ายสินค้าคุณภาพ ถูกต้องตามกฎหมาย ขณะที่แชร์ลูกโซ่มักจะให้ความสำคัญกับการโน้มน้าวชักจูงคนหน้าใหม่ ให้เข้ามาร่วมลงทุนในธุรกิจ ที่หน้าฉากไม่ได้เป็นไปตามที่อวดอ้าง
แต่ปฏิเสธไม่ได้ว่าธุรกิจหลอกลวงประชาชนเช่นนี้ ไม่เคยหายหน้าหายตาไปจากสังคมไทยเลย นับตั้งแต่
แชร์แม่ชม้อย ปี 2527, แชร์แม่มณี
ปี 2562
, Forex-3D
ปี 2562 และ
ดิไอคอนกรุ๊ป (The iCon Group)
ธุรกิจที่ต่างสร้างมูลค่าความเสียหายมหาศาล จนถูกบันทึกไว้ในหน้าประวัติศาสตร์ เพราะมีผู้เสียหายตั้งแต่หลักร้อยจนถึงหลักหมื่น
การขาดทุนที่มาจากการโดนโกง
“ผมลงทุนในตลาดหุ้น แต่ขาดทุน”
เอก (นามสมมติ)
ผู้เสียหายจาก Forex-3D ให้สัมภาษณ์กับรายการ
คุยตามข่าว
เมื่อ 22 สิงหาคม 2565
เขาเล่าต่อว่า หลังจากนั้นมีคนใกล้ตัวพูดชักชวนว่า ตอนนี้มีการลงทุนอัตราแลกเปลี่ยนค่าเงิน จึงตัดสินใจเริ่มลงทุนไป 2 แสนบาท หลังจากนั้นถูกเสนอให้เพิ่มทุนอีก 3 แสนบาท เท่ากับลงทุนไปทั้งหมด 2 งวด รวมเป็นเงิน 5 แสนบาท
“แต่เริ่มได้กลิ่นไม่ปกติเพราะถอนเงินไม่ได้ แม้ผลกำไรจะตรงตามเงื่อนไขที่กำหนดขั้นต่ำในการถอนเงินก็ตาม ขณะที่คนอื่นสามารถถอนกำไรหรือแม้แต่ทุนออกมาได้ ซึ่งถือว่าไม่ปกติสำหรับนักลงทุน”
ทั้งนี้สาเหตุที่เอกตัดสินใจลงทุน เนื่องจากธุรกิจดังกล่าวระบุว่า ‘ลงทุนหลักแสนแต่ได้กำไร 5 เปอร์เซ็นต์ต่อเดือน’ โดยสำหรับเขาแล้วคิดว่าเป็นไปได้ เพราะผลตอบแทนไม่ได้ดูเกินจริงจนเกินไป ในตลาดทุนปกติก็มีโอกาสทำได้
เขาย้ำว่า “เริ่มแรกก่อนที่จะลงทุนก็มีการหาข้อมูลก่อน เพราะกลัวว่าเป็นการแชร์ลูกโซ่ แต่ตอนนั้นไม่เจอข้อมูลด้านลบ นอกจากนี้ทางธุรกิจยังมีตึกออฟฟิศ มีการจดทะเบียนที่กรมการค้าภายใน และหน้าเว็บไซต์ก็ทำน่าเชื่อถือ”
ท้ายที่สุดเอกให้ความเห็นต่อผู้ที่โทษเหยื่อต่อกรณีนี้ว่า การเทรดมีทั้งได้และเสีย การลงทุนมีโอกาสที่จะขาดทุนซึ่งถือเป็นเรื่องปกติ แต่สิ่งที่ผู้เสียหายเจอ คือ ‘การขาดทุนที่มาจากการโดนโกง’
ต่อมาผู้เสียหายจาก Forex-3D อีกหนึ่งคน ที่ออกมาให้สัมภาษณ์กับรายการ
เรื่องเด่นเย็นนี้
เมื่อวันที่ 30 กันยายน 2022 คือ
ไบร์ท–วชิรวิชญ์ ชีวอารี
นักแสดงและนักร้อง
“ที่เริ่มลงทุน Forex-3D เพราะคนรอบตัวเล่นกันหมด จึงขอเงินแม่มา 5 หมื่นลงทุน และก็ได้ผลตอบแทนจริงๆ ตอนนั้นรู้สึกว่า ‘มันคือการลงทุน เป็นการออมเพื่ออนาคต’ เงินจากการทำงานเอามาลงตรงนี้ทั้งหมด รวมถึงเงินเก็บของครอบครัวที่มีอยู่ 7 แสนกว่าบาทด้วย แต่ครั้งนี้ไม่ได้กำไรตามที่คาดไว้”
ทั้งนี้ วชิรวิชญ์ยอมรับว่าตอนนั้นรู้สึกเครียดเป็นอย่างมาก เพราะเงินที่ลงทุนมาจากครอบครัว ซึ่งช่วงแรกที่มีข่าวออกมาว่าธุรกิจนี้เป็นแชร์ลูกโซ่ เขายังติดต่อพูดคุยกับ อภิรักษ์ โกฎธิ ซีอีโอ Forex-3D อยู่ตลอด
“ด้วยความที่รู้กันมานานจึงเชื่อใจ แต่สุดท้ายก็ไม่ได้เงินคืน กว่าจะรู้ว่าโดนโกงก็ช้ากว่าทุกคนไปแล้ว” วชิรวิชญ์ กล่าวปิดท้าย
ธุรกิจดังกล่าว
ใช้โมเดลเทรดเดอร์ ที่มีการสร้างแพลตฟอร์มขึ้นใหม่ สำหรับซื้อขายหรือ เทรดเงินตราต่างประเทศ ซึ่งผู้ลงทุนจะเห็นอัตราการขึ้นลงของกำไร ผ่านหน้าจอแบบเรียลไทม์ อย่างไรก็ตาม
Forex-3D
สร้างความเสียหายมากกว่า 2,400 ล้านบาท ประเมินจากจำนวนผู้เสียหายกว่า 9 พันคน
โปร์ไฟล์ดี จึงเชื่อใจ
ในปีเดียวกันนั้น ประเด็นที่ร้อนแรงไม่แพ้กันคือ คดี
แม่มณี
ธุรกิจแชร์และออมทอง ที่
หลอกลวงประชาชนกว่า 2,500 คน เสียหายมากกว่า 1,300 ล้านบาท โดยผู้เสียหายบางรายออกมาพูดถึงผลกระทบที่ได้รับ ในรายการ
โหนกระแส
เมื่อ 28 ตุลาคม 2562
ผู้เสียหายนามว่า
แนน
เริ่มต้นกล่าวว่า “เสียเงินไป 3.2 ล้าน เริ่มแรกเราเห็นเขา (
เจ้าของแชร์แม่มณี
) ขายเสื้อผ้าลูก ไม่ใช่คนรวยแต่ภายใน 5-6 เดือน เขารวยมาก มีการจ้างดารา แบรนด์เครื่องสำอาง ทำรายการ”
ดังนั้นเธอจึงเริ่มลงทุนกับแชร์มณี ช่วงแรกเริ่มต้นที่ 1 พันบาท หลังจากก็ทยอยโอนวันละแสนสองแสน โดยได้รับเงินคืนทั้งต้นทั้งดอก แต่เดือนสุดท้ายที่เธอคิดจะลงทุน เธอกลับไม่ได้รับเงินตามที่ตกลงกันไว้
“เราไปแจ้งความเลย เพราะเขาบอกว่าเงินในธนาคารถูกอายัดไป 500 ล้านบาท จนเหลือ 0 บาท จึงเอาเงินออกมาให้ไม่ได้”
ขณะที่
นดา
ครูผู้ช่วยในสถาบันแห่งหนึ่ง เปิดใจว่า ลงทุนเป็นครั้งที่ 2 ไม่คิดว่าจะโดนหลอก เพราะเดิมทีรู้จักกันผ่านเฟซบุ๊ก และยังเคยเรียนสถาบันเดียวกัน
“เป็นเพื่อนในเฟซบุ๊ก เขาจะโพสต์รีวิวให้ดูเสมอ เราถึงตัดสินใจไปลงทุน”
นอกจากนี้ ผู้เสียหายอีกคน
กร (นามสมมติ)
ระบุถึงสาเหตุที่ลงทุนกับแม่มณีว่า “เขาไม่ได้บอกว่าจะเอาเงินนี้ไปทำอะไร แต่โปรไฟล์โคตรดี โปรไฟล์ดีมาก ผมก็ว่าน่าจะเป็นโปรไฟล์ด้วยที่ทำให้เราเชื่อ และเขายังเป็นคนของสังคมด้วย อีกอย่างก็มีเห็นถ่ายรูปดารา เปิดตัวแบรนด์อะไรพวกนี้ ก็คิดว่าโอเค”
ดารานักแสดงสร้างความน่าเชื่อถือ
สุดท้ายเป็นเสียงจากผู้เสียหาย ‘ดิไอคอนกรุ๊ป’ ที่ขณะนี้สังคมต่างให้ความสนใจ เพราะบุคคลน่าเชื่อถือหลายคนมีส่วนเกี่ยวข้องกับธุรกิจนี้ และมากไปกว่านั้นผู้เสียหายส่วนใหญ่เป็นกลุ่มเปราะบาง เช่น ผู้สูงอายุ ผู้พิการ ที่โดนหว่านล้อมจนนำเงินเก็บ เงินจากการกู้ยืม มาลงทุนเพื่อที่จะมีอาชีพ มีรายได้ หรือมีเงินใช้หลังเกษียณ
แป๋ว
ผู้พิการที่ถูกนำไปเป็นส่วนหนึ่งในการทำคลิปโปรโมทธุรกิจ ระบุ
ผ่านรายการโหนกระแส เมื่อวันที่ 14 ตุลาคม ที่ผ่านมา
ว่า ตนเองเป็นพิการโรคโปลิโอ มีรายได้จากการตัดเย็บเสื้อผ้า แต่พอเกิดการระบาดของ COVID-19 ทำให้เศรษฐกิจไม่ดี เธอก็ได้รับผลกระทบไปด้วย
ทั้งนี้เธอเห็นโฆษณา คอร์สเรียน 299 บาท ผ่านเฟซบุ๊ก เธอสนใจจึงโอนเงินค่าเรียน 600 บาท รวมกับของพี่ชายไปด้วย เพราะตนเองนั่งวิลแชร์ ไม่สะดวกเดินทางไปเพียงลำพัง ซึ่งความตั้งใจของแป๋ว คือ การเรียนรู้เทคนิคการเล่น TikTok เพื่อต่อยอดการทำเสื้อผ้า แต่ผ่านไป 2-3 ชั่วโมง เริ่มมีเนื้อหาในเชิงชวนลงทุนตั้งแต่ 2,500 บาท โชว์ยอดรายได้จำนวนมาก ทำให้เธอเกิดความสนใจ เพราะฝันอยากมีธุรกิจที่ลงทุนครั้งเดียว
“เราอยากมีธุรกิจ โทรไปขอยืมพี่สาวแสนกว่าบาท โกหกว่าจะเอามาซื้อผ้าไปขาย หมดเลย ของตัวเองที่เก็บไว้ก็ไม่พอ เหตุที่กล้าลงทุนเพราะเห็นบอสแซม บอสกันต์ บอสมีน และบอสพอล พูดบนเวที”
ขณะที่
หล้า
น้องสาวนิคม หนึ่งในลูกข่ายดิไอคอนกรุ๊ปที่เสียชีวิต เนื่องจากเครียดเพราะขายสินค้าไม่ได้ กล่าวใน
รายการโหนกระแส เมื่อวันที่ 10 ตุลาคม ว่า
พี่ชายนำเงินราว 2 แสนบาท ซึ่งเป็นเงินเก็บของแม่อายุ 70 กว่าปี ไปลงทุนกับดิไอคอน โดยเธอไม่มั่นใจว่าพี่ชายเสียเงินไปก่อนหน้านี้จำนวนเท่าไหร่ แต่เธอคิดว่าเงินทุกจำนวนที่พี่ชายเสียไปเพราะอยากมีชีวิตที่ดีขึ้น
“ตอนนั้นเข้าใจว่าสถานการณ์ของเขา (พี่ชาย) ตอนนั้น คงเหมือนคุณพอล ณ ขณะนี้เพราะไม่ไหว ไปต่อไม่ได้ จากคนที่เคยมีเงินเก็บก็เป็นหนี้ และนำเงินของแม่ไปอีก” หล้า กล่าว
หญิง
เล่าต่อว่า “เข้ามาช่วงโควิด อยากทำออนไลน์…พอเข้าไปทำแต่ไม่ยิงแอดก็โดนสกัดออกจากกลุ่ม เพราะว่านอกลู่นอกทาง ทำไม่เหมือนชาวบ้าน แต่สิ่งที่ผิดปกติคือของมันขายไม่ได้ เราก็ไปบอกทีมกลายเป็นว่าเราถูกถีบออกจากทุกห้องเลย”
เธอพูดด้วยเสียงสั่นคลอนว่า เธอไม่เหลืออะไรเลย ไม่มีใครคุยด้วย 2 ปีแล้ว และการเข้าร่วมลงทุนในครั้งนี้ ทำให้เธอเสียทั้งความสัมพันธ์และเครดิต
ทำไมแชร์ลูกโซ่ยังมีในสังคมไทย?
ในมุมของ
นักวิเคราะห์ด้านธุรกิจและนักการตลาดกล่าว
ถึงสาเหตุสำคัญ ที่ทำให้ธุรกิจหลอกลวงประชาชนไม่หมดไปจากสังคม เช่น
ผู้คนยังต้องการการยอมรับ
ไม่ว่าจะเป็นทางสังคม การเงิน และอำนาจ เป็นจุดที่ทำให้กระบวนการแชร์ลูกโซ่นำมาหลอกล่อให้เหยื่อเข้ามาติดกับได้
นอกจากนี้ ยังมีปัจจัยเรื่อง
บทลงโทษที่ยังคุ้มกับความเสี่ยง เพราะ
จำนวนความผิดที่ผู้กระทำความผิดต้องรับโทษสูงถึงพันปี แต่ตามประมวลกฎหมายอาญา มาตรา 91 กำหนดให้โทษสูงสุดไม่เกิน 20 ปีเท่านั้น และเมื่อจำคุกจริง กลไกการจองจำยังเกิดการลดหลั่นลงไปตามกระบวนการ
ถึงแม้ว่าการระมัดระวังการตกเป็นเหยื่อของธุรกิจที่หลอกลวง อาจเป็นเรื่องที่ทุกคนต้องพยายามทำรู้เท่าทัน แต่ธุรกิจเหล่านี้มีการพัฒนากลโกงอยู่ตลอดเวลา จนบางครั้งยากที่จะรู้เท่าทัน ฉะนั้นจึงมีคำถามที่ต้องพูดคุยกันต่อไป ทั้งเรื่องมาตรการหยุดยั้งธุรกิจประเภทนี้ไม่ให้เกิดขึ้นซ้ำ รวมถึงวิธีการอื่นๆ ที่สังคมไทยจะป้องกันปัญหาเช่นนี้ต่อไปในอนาคต
Graphic Designer: Krittaporn Tochan
Editor: Thanyawat Ippoodom
You might also like
สรุปประเด็น ‘ดิไอคอน’ ธุรกิจขายตรง หลังถูกกล่าวหาว่าเป็นธุรกิจแชร์ลูกโซ่ จนอาจนำไปสู่การออกหมายจับ
11 October 2024
ว.วชิรเมธี ชี้แจง ไม่เกี่ยวข้องดิไอคอน  แค่ถูกนิมนต์ไปเทศน์ ยกเคสดิไอคอนเพียงเพื่ออารมณ์ขัน
15 October 2024
“เอาเงินคนใหม่ จ่ายเงินให้คนเก่า” จับสังเกตวงจร ‘แชร์ลูกโซ่’ มีจุดร่วมกันยังไงบ้าง?
25 January 2023
แชร์ลูกโซ่ : เงินที่ได้มาง่าย ไม่น่าจะมีอยู่จริง
31 October 2019
#featured
#Ponzi Scheme
#ดิไอคอน
#ดิไอคอนกรุ๊ป
#ธุรกิจขายตรง
#ธุรกิจแชร์ลูกโซ่
Share this article
Ref link: ['https://www.facebook.com/watch/?v=608446914123506', 'https://www.youtube.com/watch?v=PPXrf4a3q7k', 'https://www.thaipbs.or.th/news/content/345237', 'https://www.thaipbs.or.th/news/content/327562', 'https://www.khaosod.co.th/special-stories/news_3010618', 'https://mgronline.com/live/detail/9620000103548', 'https://www.thaipbs.or.th/news/content/345286', 'https://www.thaipbs.or.th/now/content/1707', 'https://thematter.co/brief/232923/232923', 'https://thematter.co/brief/232923/232923', 'https://thematter.co/brief/232923/232923', 'https://thematter.co/brief/232945/232945', 'https://thematter.co/brief/232945/232945', 'https://thematter.co/brief/232945/232945', 'https://thematter.co/quick-bite/red-flags-of-ponzi-schemes/195287', 'https://thematter.co/quick-bite/red-flags-of-ponzi-schemes/195287', 'https://thematter.co/quick-bite/red-flags-of-ponzi-schemes/195287', 'https://thematter.co/quick-bite/ponzi-scheme/88881', 'https://thematter.co/quick-bite/ponzi-scheme/88881', 'https://thematter.co/quick-bite/ponzi-scheme/88881', 'https://thematter.co/tag/featured', 'https://thematter.co/tag/ponzi-scheme', 'https://thematter.co/tag/%e0%b8%94%e0%b8%b4%e0%b9%84%e0%b8%ad%e0%b8%84%e0%b8%ad%e0%b8%99', 'https://thematter.co/tag/%e0%b8%94%e0%b8%b4%e0%b9%84%e0%b8%ad%e0%b8%84%e0%b8%ad%e0%b8%99%e0%b8%81%e0%b8%a3%e0%b8%b8%e0%b9%8a%e0%b8%9b', 'https://thematter.co/tag/%e0%b8%98%e0%b8%b8%e0%b8%a3%e0%b8%81%e0%b8%b4%e0%b8%88%e0%b8%82%e0%b8%b2%e0%b8%a2%e0%b8%95%e0%b8%a3%e0%b8%87', 'https://thematter.co/tag/%e0%b8%98%e0%b8%b8%e0%b8%a3%e0%b8%81%e0%b8%b4%e0%b8%88%e0%b9%81%e0%b8%8a%e0%b8%a3%e0%b9%8c%e0%b8%a5%e0%b8%b9%e0%b8%81%e0%b9%82%e0%b8%8b%e0%b9%88', 'https://social-plugins.line.me/lineit/share?url=https%3A%2F%2Fthematter.co%2Fsocial%2Fponzi-schemes-victims%2F233211']
