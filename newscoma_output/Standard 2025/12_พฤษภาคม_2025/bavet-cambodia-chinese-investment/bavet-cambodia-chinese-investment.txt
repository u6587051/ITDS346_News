Title: เมืองบาเวตประเทศกัมพูชา กลายเป็นศูนย์กลางเศรษฐกิจใหม่ใต้เงา ‘ทุนจีน’
Date: 12 พฤษภาคม 2025
Content: ถึงวันนี้ ‘ทุนจีน’ ไม่ได้บุกแค่ไทยเท่านั้น แต่ยังหลั่งไหลไปยังประเทศกัมพูชา ซึ่งในหลายๆ เมืองเต็มไปด้วยธุรกิจจีนที่เข้ามาลงทุน เกิดการก่อสร้างหรือกิจกรรมทางเศรษฐกิจอื่นๆ เพิ่มขึ้นอย่างต่อเนื่อง โดยเฉพาะในเมืองบาเวต ซึ่งถือเป็นนครที่ใหญ่ที่สุดในจังหวัดสวายเรียง ประเทศกัมพูชา
จากในอดีตที่ผ่านมาเคยเป็นเมืองที่มีอิทธิพลจากวัฒนธรรมเวียดนามอย่างคับคั่ง แต่ปัจจุบันทุกอย่างที่เห็นรอบตัวเต็มไปด้วยสัญลักษณ์ของทุนจีน ทั้งป้ายภาษาจีนและธุรกิจที่ใช้ภาษาจีนอย่างแพร่หลาย ไม่เพียงแต่ในย่านการค้าใหญ่ๆ แต่แม้แต่ในตรอกซอกซอยเล็กๆ ก็มีพนักงานที่พูดได้แค่ภาษาจีนเท่านั้น
การเปลี่ยนแปลงที่เกิดขึ้น แม้จีนได้ลงทุนในอุตสาหกรรมสำคัญอย่างสิ่งทอและยางรถยนต์ โดยในเดือนมกราคมที่ผ่านมา บริษัท Wanli Tire ได้ทุ่มงบ 500 ล้านดอลลาร์ เพื่อสร้างโรงงานผลิตยางแห่งใหม่ ซึ่งถือเป็นโรงงานแรกของบริษัทที่ตั้งอยู่นอกจีน โดยคาดว่าจะผลิตยางได้มากกว่า 10 ล้านเส้นต่อปี จึงเรียกได้ว่าการลงทุนในเขตเศรษฐกิจพิเศษ (SEZs) ที่มีการสนับสนุนจากจีนในบริเวณรอบๆ เมืองบาเวตยังคงเติบโตอย่างรวดเร็ว
ข่าวที่เกี่ยวข้อง:
เปิดบันทึกสถิติย้อนหลัง 5 ปี ทุนจีนตั้งธุรกิจในไทย มูลค่ามากแค่ไหน เข้ามาทำธุรกิจอะไรมากที่สุด
เปิดเบื้องลึกปมจีนแบนนำเข้าน้ำเชื่อมไทย ขบวนการทุนจีนใช้เลี่ยงภาษีส่งน้ำตาลเข้าจีน
สินค้าจีนไหลทะลัก กดราคา SMEs ไทยรุนแรง 20-40% สัญญาณเตือนเสี่ยงเลิกจ้าง ถึงขั้นปิดกิจการ
สภาเพื่อการพัฒนากัมพูชา ระบุว่า เขตเศรษฐกิจพิเศษรอบเมืองบาเวตได้รับการลงทุนจากจีนถึง 80% ขณะที่พื้นที่นี้มีอุตสาหกรรมสำคัญที่เชื่อมโยงกับท่าเรือในเวียดนาม ช่วยให้บริษัทที่มาตั้งโรงงานในกัมพูชาสามารถลดต้นทุนแรงงานและเข้าถึงตลาดได้สะดวก และในปีที่ผ่านมายังมีการอนุมัติสร้าง SEZs ใหม่เพิ่มอีก 3 แห่ง ซึ่งทั้งหมดได้รับเงินทุนจากจีน
คเฮ วากาบายาชิ ตัวแทนองค์การส่งเสริมการค้าต่างประเทศของญี่ปุ่น (JETRO) กล่าวว่า ตั้งแต่ โดนัลด์ ทรัมป์ ได้ขึ้นเป็นประธานาธิบดีสหรัฐฯ ทำให้หลายๆ บริษัทย้ายฐานการผลิตมายังกัมพูชาเพิ่มขึ้น เพราะกังวลเกี่ยวกับนโยบายภาษีศุลกากร โดยเมืองบาเวตก็เป็นที่น่าสนใจ เนื่องจากทำเลที่ตั้งสะดวกอยู่ห่างจากท่าเรือนานาชาติใหญ่ที่สุดของเวียดนาม ซึ่งถูกเรียกขานว่าเป็นระเบียงเศรษฐกิจตอนใต้ ซึ่งเป็นแนวทางพัฒนาการเชื่อมโยงทางเศรษฐกิจในภูมิภาคเอเชียตะวันออกเฉียงใต้ เพื่อส่งเสริมการค้าข้ามพรมแดน
ในขณะที่ทุนจีนกำลังขับเคลื่อนการเติบโตในกัมพูชา ภาครัฐต้องเผชิญกับความท้าทายในการรองรับปัญหาภาคพลังงาน เช่น การขาดแคลนไฟฟ้าในบางเขตเศรษฐกิจพิเศษและปัญหาด้านแรงงานที่มีจำกัดในบางพื้นที่ มีการคาดการณ์ว่าการสร้าง SEZs ใหม่ในเมืองบาเวตจะต้องใช้แรงงานประมาณ 50,000 คน แต่น่าเป็นห่วงว่าจำนวนแรงงานในพื้นที่ไม่เพียงพอต่อความต้องการ
ซัน ชานโธล รองนายกรัฐมนตรีกัมพูชา กล่าวว่า แม้ว่าจะมีการยกระดับภาษีสินค้านำเข้าจากกัมพูชาในสหรัฐในปีนี้ แต่การลงทุนจากจีนยังคงไม่ลดลง โดยเมื่อเดือนเมษายนที่ผ่านมา บริษัทจีนหลายแห่งยังคงลงทุนในกัมพูชา เช่น การสร้างโรงกลั่นน้ำมันแห่งแรกและโรงงานประกอบรถยนต์ไฟฟ้าของ BYD ที่จะช่วยเสริมการเติบโตของเศรษฐกิจในภูมิภาค
ความเคลื่อนไหวทั้งหมดสะท้อนให้เห็นว่าการเติบโตของทุนจีนในกัมพูชา ทำให้เมืองบาเวตกลายเป็นสัญลักษณ์ของการพัฒนาเศรษฐกิจที่ขับเคลื่อนด้วยการลงทุนจากต่างชาติ แต่ก็ยังมีความท้าทายที่ต้องแก้ไขเพื่อให้การพัฒนาเกิดขึ้นอย่างยั่งยืนในระยะยาวทั้งในด้านพลังงานและการจัดการแรงงานที่เพียงพอ
และอีกด้านหนึ่งยังได้สร้างความกังวลให้คนในท้องถิ่น เนื่องจากมีการก่อสร้างคาสิโนและข่าวที่มีการรายงานเหตุการณ์ความรุนแรงที่เชื่อมโยงกับชาวจีน ยิ่งไปกว่านั้นการมาถึงของนักลงทุนจีนในเมืองบาเวต ยังส่งผลให้ราคาที่อยู่อาศัยเพิ่มสูงขึ้นตามความต้องการอีกด้วย
ภาพ:
Irene Suchocki / Shutterstock
อ้างอิง:
https://asia.nikkei.com/Economy/China-here-China-there-Cambodian-city-reshaped-by-Chinese-money
Ref link: ['https://thestandard.co/china-business-5yr-stats/', 'https://thestandard.co/china-thai-syrup-import-ban-investigation/', 'https://thestandard.co/chinese-imports-impact-thai-smes/', 'https://asia.nikkei.com/Economy/China-here-China-there-Cambodian-city-reshaped-by-Chinese-money']
