Title: หอการค้าขนทัพ CP-SCG-ปตท.-ไทยซัมมิท-บ้านปู บุกตลาดสหรัฐฯ ‘ทูตวอชิงตัน’ ย้ำจุดยืนไทย Reliable Business Partner
Date: 12 พฤษภาคม 2025
Content: แม้สงครามการค้าระหว่างสหรัฐฯ และจีน ส่งสัญญาณเริ่มผ่อนคลายลง เมื่อ 2 ประเทศจะเจรจากันที่สวิตเซอร์แลนด์ สำหรับไทย ล่าสุด แพทองธาร ชินวัตร นายกรัฐมนตรี ย้ำว่าการเจรจาภาษีกับสหรัฐฯ ยังอยู่ในกรอบ 90 วัน ซึ่งต้องรอช่วงเวลาที่เหมาะสมก่อนชี้แจงประเด็น ขณะเดียวกันภาคเอกชนไทยก็ไม่รอช้า รุกทำงานแบบรัฐ-เอกชน (Public-Private Partnership) ขนทัพบิ๊กคอร์ปบุกตลาดสหรัฐฯ
พจน์ อร่ามวัฒนานนท์ ประธานกรรมการหอการค้าไทย เปิดเผยว่า หอการค้าไทยนำทัพภาคเอกชนร่วมงาน SelectUSA 2025 ร่วมกับผู้แทนการค้าไทย โดยมี นลินี ทวีสิน ประธานผู้แทนการค้าไทย ร่วมกับกระทรวงการต่างประเทศ พร้อมด้วยคณะผู้บริหารภาครัฐ และภาคเอกชนชั้นนำของไทย เข้าร่วมงาน SelectUSA Investment Summit 2025 ซึ่งจัดขึ้นระหว่างวันที่ 11-14 พฤษภาคม 2568 ณ กรุงวอชิงตัน ดี.ซี. และรัฐแมริแลนด์ สหรัฐอเมริกา
ทั้งนี้ ความร่วมมือครั้งนี้ถือเป็นอีกก้าวสำคัญของการทำงานแบบ “รัฐ-เอกชนร่วมขับเคลื่อน” (Public-Private Partnership) โดยมีเป้าหมายสำคัญในการเปิดประตูสู่โอกาสการค้าและการลงทุนในตลาดสหรัฐอเมริกาอย่างเป็นรูปธรรม ทั้งสำหรับนักลงทุนรายใหม่และผู้ประกอบการไทยที่มีการลงทุนในสหรัฐฯ อยู่แล้ว
สำหรับภาคเอกชนไทยที่เข้าร่วมครั้งนี้ ประกอบด้วยกลุ่มบริษัทชั้นนำ เช่น บริษัท เอสซีจี แพคเกจจิ้ง จำกัด (มหาชน), บริษัท เครือเจริญโภคภัณฑ์ จำกัด, บริษัท เจริญโภคภัณฑ์อาหาร จำกัด (มหาชน) (CPF North America), บริษัท บ้านปู จำกัด (มหาชน), บริษัท ปตท. สำรวจและผลิตปิโตรเลียม จำกัด (มหาชน), บริษัท พีทีที อินเตอร์เนชั่นแนล เทรดดิ้ง ยูเอสเอ จำกัด, บริษัท ผลิตไฟฟ้า จำกัด (มหาชน), บริษัท อินโดรามา เวนเจอร์ส จำกัด (มหาชน), บริษัท ไทยซัมมิท อเมริกา คอร์เปอเรชั่น และบริษัท Chicken of the Sea Frozen Foods ในเครือ ไทยยูเนี่ยน กรุ๊ป จำกัด (มหาชน) เป็นต้น
ข่าวที่เกี่ยวข้อง:
เจาะเบื้องหลัง ทำไมสหรัฐฯ ล้มโต๊ะเจรจาไทย
‘ไทย’ เซฟโซน? เปิดตัวเลขคำขอส่งเสริมลงทุน 8 อุตสาหกรรม
เช็กลิสต์อุตสาหกรรมไหนอ่วม หลังทรัมป์ขึ้นภาษีสินค้าไทยสูง 37%
ปลัดพลังงาน-ปตท. เยือนสหรัฐฯ ลุยเจรจานำเข้าก๊าซแหล่ง Alaska LNG 3-5 ล้านตันต่อปี
เกษมสิทธิ์ ปฐมศักดิ์ รองประธานสภาหอการค้าแห่งประเทศไทย ประธาน ผู้แทน ABAC และ APEC ของภาคเอกชนไทย กล่าวเสริมว่า ปัจจุบันการลงทุนของไทยในสหรัฐฯ มีมูลค่าสูงกว่า 17,000 ล้านดอลลาร์สหรัฐ (ประมาณ 620,000 ล้านบาท) และมีการจ้างงานชาวอเมริกันประมาณ 12,000 ตำแหน่ง สะท้อนถึงศักยภาพของภาคธุรกิจไทยในการขยายฐานการลงทุนเพิ่มเติมในตลาดสหรัฐฯ เชื่อว่านอกจากผู้ลงทุนรายเดิมของไทยนั้น จะมีรายใหม่เพิ่มเติมอีกแน่นอน
นอกจากนี้ การเข้าร่วมงาน SelectUSA ครั้งนี้ ยังเป็นโอกาสสำคัญในการสำรวจความร่วมมือกับแต่ละรัฐของสหรัฐฯ เพื่อหาโอกาสใหม่ๆ ในการลงทุน และการนำเข้าสินค้าจากสหรัฐฯ โดยเฉพาะสินค้าเกษตร เพื่อสนับสนุนความสมดุลทางการค้าระหว่างสองประเทศ
พจน์ย้ำว่า “ตลาดสหรัฐฯ เป็นตลาดยุทธศาสตร์ที่มีความสำคัญอย่างยิ่งต่อเศรษฐกิจไทย และเป็นหนึ่งในตลาดที่นักลงทุนไทยมีศักยภาพในการขยายธุรกิจและสร้างการจ้างงานมากที่สุดในภูมิภาคอาเซียน เราหวังว่า ทั้ง 2 ประเทศจะเร่งให้มีความคืบหน้าในการเจรจาเรื่อง ภาษีศุลกากร (Tariff) ระหว่างไทยและสหรัฐฯ เพื่อสร้างความชัดเจนและเอื้อต่อการดำเนินธุรกิจระหว่างกันให้ได้ภายในเดือนนี้”
ทั้งนี้ เช้าวันนี้ (11 พ.ค.) ตามเวลาท้องถิ่นสหรัฐฯ คณะผู้บริหาร รัฐและเอกชนที่ลงทุนในสหรัฐฯ เข้าร่วมประชุมสำคัญกับท่านเอกอัครราชทูต ณ กรุงวอชิงตัน สุริยา จินดาวงษ์ และทีมประเทศไทย (Team Thailand) ณ สถานเอกอัครราชทูตไทย กรุงวอชิงตัน ดี.ซี.
โดยระบุว่า การประชุมครั้งนี้ถือเป็นเวทีแลกเปลี่ยนความคิดเห็นเชิงลึก ก่อนภารกิจหลักในช่วงบ่ายกับงาน SelectUSA Investment Summit 2025 โดยท่านทูตฯ ได้กล่าวถึงความสำคัญของการที่ภาครัฐและเอกชนไทยผนึกกำลังเข้าร่วมงานครั้งนี้ ซึ่งไม่ใช่เพียง “Investment Summit” แต่ถือเป็นก้าวสำคัญ “Beyond Investment” ในการตอกย้ำบทบาทของประเทศไทยในเวทีเศรษฐกิจโลก
“ประเทศไทยคือ Reliable Business Partner เป็นข้อความที่ชัดเจนในการส่งสัญญาณถึงความพร้อมและความน่าเชื่อถือของเศรษฐกิจไทย แม้ในขณะที่หลายประเทศยังมีความกังวลจากความไม่เสถียรของนโยบายเศรษฐกิจโลก”
ท่านทูตฯ ยังสะท้อนมุมมองว่า แม้การเจรจาทางเศรษฐกิจของสหรัฐฯ ยังดู “Unstructured” และยังไม่แสดงท่าทีชัดเจนในประเด็นสำคัญ แต่ประเทศไทยต้องเตรียมพร้อมรับมือและส่งสัญญาณเชิงบวกในประเด็นที่มีความสำคัญร่วมกัน ทั้งด้าน Energy, Service, Agriculture เพื่อผลักดันให้เกิด Trade Balance และความชัดเจนทางนโยบายในอนาคต
Ref link: ['https://thestandard.co/wealth-in-depth-us-thai-tariff-talks/', 'https://thestandard.co/thai-safe-zone-investment/', 'https://thestandard.co/trump-tariffs-thai-industries-impact/', 'https://thestandard.co/thailand-us-talks-alaska-lng/']
