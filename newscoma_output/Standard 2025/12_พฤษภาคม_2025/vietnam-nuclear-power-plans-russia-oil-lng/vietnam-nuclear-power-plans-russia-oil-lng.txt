Title: ‘เวียดนาม’ ไม่ง้อสหรัฐฯ! เร่งฟื้นแผนสร้างโรงไฟฟ้านิวเคลียร์ ซื้อน้ำมันดิบ LNG จากรัสเซีย
Date: 12 พฤษภาคม 2025
Content: เวียดนามและรัสเซียเร่งรัดข้อตกลงพลังงานนิวเคลียร์ หลังจากเศรษฐกิจเติบโต การใช้ไฟเพิ่มสูง และเพื่อแก้ปัญหาไฟฟ้าตกในเมืองอุตสาหกรรมบ่อยครั้ง โดยเป็นการฟื้นข้อตกลงตั้งแต่ทั้ง 2 ประเทศ ยุติเป้าหมายด้านพลังงานนิวเคลียร์ในปี 2559 พร้อมตกลงซื้อน้ำมันดิบและ LNG จากรัสเซีย
รายงานข่าวระบุว่า เมื่อวันอาทิตย์ที่ผ่านมา เวียดนามและรัสเซียแถลงการณ์หลังจากการเยือนมอสโก พลเอกพิเศษ โต เลิม ผู้นำเวียดนาม และเลขาธิการพรรคคอมมิวนิสต์เวียดนาม ว่า การพัฒนาโรงไฟฟ้านิวเคลียร์ที่มีเทคโนโลยีขั้นสูงจะปฏิบัติตามกฎระเบียบด้านความปลอดภัยนิวเคลียร์และรังสีอย่างเคร่งครัด โดยจุดประสงค์มุ่งเพื่อประโยชน์ต่อการพัฒนาเศรษฐกิจและสังคม
ทั้งนี้ บรรดาประเทศในเอเชียตะวันออกเฉียงใต้ได้เริ่มแผนการพัฒนาโรงไฟฟ้านิวเคลียร์อีกครั้ง สำหรับเวียดนามแผนถูกระงับไปกว่า 10 ปี โดยปัจจัยหลักส่วนหนึ่งมาจากความพยายามที่จะเพิ่มกำลังการผลิตไฟฟ้าเพื่อรองรับเศรษฐกิจที่เติบโตอย่างรวดเร็ว
ข่าวที่เกี่ยวข้อง:
ทำไมอุตสาหกรรม ‘เซมิคอนดักเตอร์’ โตเร็วสุดในเวียดนาม และยังคงเป็นเสือตัวใหม่แห่งเอเชีย
เปิด (ร่าง) แผน PDP เวอร์ชัน 2024 ปรับเพิ่มสัดส่วนพลังงานหมุนเวียนเป็น 51% บรรจุโรงไฟฟ้านิวเคลียร์ SMR สำคัญอย่างไร ทำไมคนไทยต้องรู้?
‘โรงไฟฟ้านิวเคลียร์’ ฝันใหญ่ของไทยและฟิลิปปินส์… ทำไมถึงต้องเลือกกลับมาปัดฝุ่นอีกครั้งในรอบหลายสิบปี
สั่ง ปตท. ศึกษาธุรกิจโรงไฟฟ้านิวเคลียร์
อย่างไรก็ตาม ก่อนหน้านี้รัฐบาลเวียดนามระบุไว้ว่า คาดว่าโรงไฟฟ้านิวเคลียร์แห่งแรกที่มีกำลังการผลิตรวมกันสูงถึง 6.4 กิกะวัตต์ และจะสามารถเริ่มเดินเครื่องผลิตได้ในช่วงปี 2030-2035
ทั้งนี้ ก่อนหน้านี้รัฐบาลระบุว่าจะหารือกับพันธมิตรต่างประเทศ เช่น รัสเซีย, ญี่ปุ่น, เกาหลีใต้, ฝรั่งเศส และสหรัฐอเมริกา เกี่ยวกับการเดินหน้าโครงการโรงไฟฟ้านิวเคลียร์ดังกล่าว
ตามการแถลงการณ์ร่วมล่าสุด นอกจากพลังงานนิวเคลียร์แล้ว เวียดนามและรัสเซียยังตกลงที่จะส่งเสริมความร่วมมือในอุตสาหกรรมน้ำมัน จัดหาน้ำมันดิบและก๊าซธรรมชาติเหลว (LNG) จากรัสเซียให้กับเวียดนาม
ทั้งนี้ รัสเซียและเวียดนามยังมีข้อตกลงอำนวยความสะดวกในการขยายการลงทุนบริษัทพลังงานระหว่างกันอีกด้วย
ปัจจุบันเวียดนามกำลังเผชิญกับความท้าทายในการเปลี่ยนผ่านด้านพลังงาน และความต้องการแหล่งพลังงานเนื่องจากไฟฟ้าตกติดๆ ดับๆ บ่อยครั้ง ดังนั้นพลังงานนิวเคลียร์ถือเป็นทางออกความต้องการไฟฟ้าที่เพิ่มขึ้นอย่างต่อเนื่อง หลังจากที่ยุติเป้าหมายด้านพลังงานนิวเคลียร์ในปี 2559 เนื่องจากความกังวลด้านเศรษฐกิจ
ขณะนี้รัฐบาลกำลังฟื้นโครงการพลังงานนิวเคลียร์ Ninh Thuan อีกครั้ง ซึ่งเน้นย้ำถึงความพร้อมของเวียดนามในการสร้างความมั่นคงด้านพลังงานอย่างยั่งยืนและลดการปล่อยคาร์บอนตามคำมั่นสัญญา Go Nuclear Energy
หากดูแผนพลังงาน การนำพลังงานนิวเคลียร์มาใช้ในเวียดนามนั้นสอดคล้องกับแผนพลังงานฉบับที่ 8 ซึ่งมีเป้าหมายเพื่อกระจายแหล่งพลังงานและลดการพึ่งพาเชื้อเพลิงฟอสซิล บวกกับข้อตกลงระดับสูงล่าสุดกับ Rosatom ของรัสเซีย และการปรับนโยบายเชิงกลยุทธ์ได้วางรากฐานให้เวียดนามสามารถดำเนินการอย่างเป็นรูปธรรมในการดำเนินการด้านพลังงานนิวเคลียร์ได้หลังจากที่ล่าช้ามาหลายปี
ภาพ:
phbcz
/ Getty image
อ้างอิง:
https://asia.nikkei.com/Business/Energy/Vietnam-and-Russia-agree-to-expedite-a-nuclear-power-deal
https://www.nuclearbusiness-platform.com/media/insights/vietnam-next-steps-towards-nuclear-power
Ref link: ['https://thestandard.co/semiconductor-fastest-growing-vietnam/', 'https://thestandard.co/pdp-plan-2024-draft/', 'https://thestandard.co/nuclear-factory-thai-philippines/', 'https://thestandard.co/order-ptt-to-study-nuclear-power-plant/', 'https://www.gettyimages.com/search/photographer?photographer=phbcz', 'https://asia.nikkei.com/Business/Energy/Vietnam-and-Russia-agree-to-expedite-a-nuclear-power-deal', 'https://www.nuclearbusiness-platform.com/media/insights/vietnam-next-steps-towards-nuclear-power']
