Content: มหาสงครามการค้าระหว่าง ‘มังกร-อินทรี’ เดือดปะทุอีกครั้ง เมื่อจีนเริ่มโต้กลับด้วยการถอนคำสั่งซื้อเนื้อหมูอเมริกันมหาศาลถึง 12,030 เมตริกตัน นับเป็นการยกเลิกที่ใหญ่ที่สุดในรอบ 4 ปี
โดยราคาล่วงหน้าของหมูไขมันต่ำทรุดตัวลงทุกเดือนไล่ตั้งแต่มิถุนายนปีนี้ยาวไปจนถึงสิงหาคม 2026 สะท้อนให้เห็นว่าตลาดไม่เชื่อว่าความขัดแย้งนี้จะจบลงในเร็ววัน และเป็นสัญญาณว่าปักกิ่งพร้อมทำทุกวิถีทางเพื่อตอบโต้นโยบายภาษีสาหัสที่ Trump กำหนด
“นี่ไม่ใช่แค่เกมการค้า แต่เป็นการโจมตีทางการเมืองชัดๆ” Dexter Roberts นักวิชาการจาก Atlantic Council วิเคราะห์ ชี้ว่าจีนกำลัง ‘เล่นงาน’ เกษตรกรในรัฐสีแดงที่เป็นฐานเสียงหลักของ Trump “เกษตรกรอเมริกันกำลังหวาดผวา เพราะแค่ปีเดียวที่พลาดก็อาจต้องจำนองฟาร์มทั้งหมด”
ขณะนี้เกษตรกรผู้เลี้ยงหมูอเมริกันต้องเผชิญกับกำแพงภาษีสูงลิ่วถึง 172% ทำให้ไม่สามารถแข่งขันในตลาดจีนได้อีกต่อไป สภาผู้ผลิตเนื้อหมูแห่งชาติอเมริกันยอมรับว่า ผู้ผลิตเนื้อหมูของพวกเขากำลังยืนอยู่ที่ปากเหวในสงครามการค้าครั้งนี้
ไม่เพียงแค่เนื้อหมู จีนยังเพิ่มภาษีสินค้าเกษตรอเมริกันอื่นๆ ทั้งสัตว์ปีก (15%) ข้าวสาลี (15%) ข้าวโพด (15%) ฝ้าย (15%) รวมถึงถั่วเหลือง เนื้อวัว และผลิตภัณฑ์นม (10%)
จุดนี้เองส่งผลให้บราซิลแซงหน้าสหรัฐฯ กลายเป็นซัพพลายเออร์ถั่วเหลืองอันดับหนึ่งของจีน ขณะที่ผู้บริโภคเนื้อวัวในจีนก็หันไปพึ่งอาร์เจนตินาและออสเตรเลียแทน
ด้านอุตสาหกรรมเนื้อหมูของจีนเอง ยังคงนำเข้าจากประเทศอื่นๆ อย่างคึกคัก มูลค่ารวม 2.15 พันล้านดอลลาร์ในปี 2024 โดยซัพพลายเออร์หลักได้แก่ สเปน, บราซิล, ชิลี, เนเธอร์แลนด์ และแคนาดา
ขณะที่ Trump เรียกเก็บภาษีสินค้าจีนพุ่งสูงถึง 145% ทำให้อัตราภาษีที่แท้จริงอยู่ที่ประมาณ 156% จีนก็ตอบโต้ด้วยการเรียกเก็บภาษีสินค้าสหรัฐฯ 125% ซึ่งนักเศรษฐศาสตร์จีนอิสระ Andy Xie มองว่า “ไม่มีการเล็งเป้าเฉพาะอีกต่อไป จีนพร้อมสู้จนถึงที่สุด”
เขายังเสริมอีกว่า “เมื่อถึงจุดวิกฤต จีนสามารถเร่งการผลิตภายในประเทศได้ แม้จะไม่สามารถพึ่งพาผลผลิตในประเทศได้ทั้งหมด และการนำเข้าจะลดลง แต่จีนก็จะไม่มีวันขาดแคลนอาหาร”
ท่ามกลางสงครามการค้าที่เริ่มบานปลายมาตั้งแต่ปี 2018 ในสมัยที่ Trump ดำรงตำแหน่งประธานาธิบดีวาระแรก การตัดสินใจของจีนครั้งนี้ไม่เพียงเป็นการส่งสัญญาณว่าพร้อมสู้ยาว แต่ยังเป็นการฟาดฟันที่เป้าหมายชัดเจน นั้นคือฐานเสียงและความเชื่อมั่นของผู้นำสหรัฐฯ คนปัจจุบัน
ภาพ:
VCG / VCG via Getty Images
อ้างอิง:
https://www.scmp.com/economy/china-economy/article/3307950/its-everything-5-year-high-pork-cancellation-signals-china-weaning-us-farm-goods
https://economictimes.indiatimes.com/news/international/us/u-s-agro-industry-in-dire-straits-china-suddenly-halts-12000-metric-tons-of-pork-shipments/articleshow/120624346.cms?from=mdr
