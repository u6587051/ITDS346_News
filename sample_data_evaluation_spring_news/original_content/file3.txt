ไมโครซอฟท์เผยรายงาน Work Trend Index 2025 องค์กรแนวหน้าในยุค AI: เมื่อมนุษย์ทำงานร่วมกับ AI Agent อย่างลงตัว พร้อมทั้งเปิด 5 ฟีเจอร์เด็ดจาก Microsoft 365 Copilot

ไมโครซอฟท์ เปิดเผยผลวิจัยล่าสุดจากรายงาน Work Trend Index ประจำปี 2025 ซึ่งสำรวจพนักงานและผู้บริหารกว่า 31,000 คนจาก 31 ประเทศทั่วโลก รวมถึงข้อมูลจาก LinkedIn และผู้ใช้งาน Microsoft 365 ระดับองค์กร จุดเน้นสำคัญของปีนี้คือการปรับตัวขององค์กรทั่วโลกให้กลายเป็น "Frontier Firm" หรือองค์กรแนวหน้าที่ใช้ศักยภาพของ AI ผสานการทำงานของมนุษย์ เพื่อผลักดันนวัตกรรมและเพิ่มประสิทธิภาพในยุคที่ความชาญฉลาดกลายเป็นสิ่งซื้อหาได้

ผลวิจัยชี้ให้เห็นว่า 93% ของผู้บริหารในประเทศไทยเชื่อว่าองค์กรต้องวางทิศทางใหม่ในปีนี้ โดย 90% มีแผนนำ AI agent มาทำงานเคียงข้างมนุษย์ใน 12–18 เดือนข้างหน้า ชี้ว่าองค์กรไทยมีความตื่นตัวสูงกว่าค่าเฉลี่ยโลกอย่างมีนัยยะ โดยเฉพาะในแผนการสร้างทีมรูปแบบใหม่ที่ใช้ AI agent เป็นแรงงานดิจิทัล ซึ่งสามารถทำงานอัตโนมัติ วางแผน และสื่อสารกับมนุษย์ได้แบบเรียลไทม์

กว่า 68% ขององค์กรไทยเริ่มใช้ AI เปลี่ยนกระบวนการทำงานเป็นระบบอัตโนมัติแล้ว — อัตราสูงสุดในโลก โดยเฉพาะในสายงานบริการลูกค้า การตลาด และการพัฒนาผลิตภัณฑ์

ขณะที่ 56% ของพนักงานไทยมอง AI เป็นเพื่อนคู่คิด มากกว่าเครื่องมือที่แค่ทำตามคำสั่ง (43%) ต่างจากค่าเฉลี่ยโลกซึ่งยังมอง AI เป็นเครื่องมือมากกว่าเพื่อนร่วมทีม

ไมโครซอฟท์ยังเปิดตัว 5 ฟีเจอร์ใหม่ใน Microsoft 365 Copilot เพื่อตอบโจทย์ยุคแห่ง AI agent:

Researcher และ Analyst เป็นสอง AI agent ใหม่ที่สามารถช่วยงานด้านการวิจัยและวิเคราะห์ข้อมูลได้ ด้วยความสามารถจากโมเดล AI ระดับ deep reasoning ของ OpenAI โดย agent ทั้งสองตัวจะเปิดให้ลูกค้าองค์กรบางรายได้ทดลองใช้ก่อนในระยะแรก นอกจากนี้ เรายังเปิดตัว Agent Store ที่รวบรวมสารพัด AI agent จากพันธมิตรของไมโครซอฟท์อย่าง Jira, Monday.com, Miro หรือแม้แต่ agent ที่แต่ละองค์กรพัฒนาขึ้นเอง มาไว้ในที่เดียวให้เรียกใช้งานได้ง่ายๆ
ฟังก์ชัน Create ใน Copilot สามารถสร้างสรรค์ภาพต่างๆ ได้ด้วยโมเดล GPT-4o ของ OpenAI จึงพร้อมเป็นผู้ช่วยงานออกแบบและกราฟฟิกของทุกคน สามารถรับมือได้ทั้งการปรับแก้ภาพเพื่อใช้งาน การสร้างภาพใหม่ๆ ที่ตรงกับแนวทางด้านภาพลักษณ์แบรนด์ขององค์กร หรือแม้แต่การเขียนข้อความประกอบ สร้างโพสต์สำหรับโซเชียลมีเดีย วิดีโอ และอื่นๆ อีกมาก

Copilot Notebooks เปลี่ยนเอกสาร โน้ต และห้องแชทต่างๆ ในมือคุณให้กลายเป็นแหล่งข้อมูลสำคัญที่เข้าถึงได้ง่ายขึ้น โดย Copilot สามารถดึงข้อมูลทั้งหมดนี้มาวิเคราะห์ แยกแยะตามความสำคัญ และให้คำแนะนำในการทำงานได้อย่างต่อเนื่องและแม่นยำ ทั้งยังสามารถอัปเดตคำแนะนำดังกล่าวตามข้อมูลใหม่ๆ ที่เพิ่มเข้ามาได้อีกด้วย
Copilot Search ช่วยหาคำตอบจากแหล่งข้อมูลทั่วทั้งองค์กรให้กับคำถามและข้อสงสัยของผู้ใช้งาน โดยสามารถเชื่อมต่อกับระบบภายนอกได้มากมาย ทั้งระบบสนับสนุนงาน IT อย่าง ServiceNow ข้อมูลใน Google Drive ห้องแชทใน Slack แหล่งความรู้จาก Confluence หรือสถานะโปรเจคจาก Jira
Copilot Control System เสริมทางเลือกใหม่ให้องค์กรสามารถเลือกเปิด ปิด หรือบล็อกการใช้งาน AI agent ในองค์กรได้โดยละเอียด เพื่อให้มั่นใจได้ว่าพนักงานมีทางเลือกการใช้งาน AI agent ที่เหมาะสมกับเนื้องานของพวกเขา และลดความผิดพลาดหรือสับสนไปพร้อมกัน
เปลี่ยนแปลงที่ต้องการทักษะใหม่ 
ภายใน 5 ปีข้างหน้า ผู้บริหารไทยมองว่าบทบาทใหม่ที่พนักงานจะต้องทำ ได้แก่:

ออกแบบระบบงานใหม่ด้วย AI (51%)
ฝึก AI ให้เข้าใจเนื้องาน (56%)
สร้างระบบอัตโนมัติที่มี AI หลายตัวทำงานร่วมกัน (51%)
บริหารจัดการ AI agent ในภารกิจต่าง ๆ (46%)
อย่างไรก็ตาม พนักงานยังต้องการการสนับสนุนด้านทักษะ โดย 78% ของผู้บริหารไทยคุ้นเคยกับ AI agent ขณะที่พนักงานเพียง 53% เท่านั้นที่รู้สึกเช่นนั้น องค์กรจึงต้องเร่งส่งเสริมการเรียนรู้ด้านนี้ในอีก 12–18 เดือนข้างหน้า

ธนวัฒน์ สุธรรมพันธุ์ กรรมการผู้จัดการใหญ่ ไมโครซอฟท์ ประเทศไทย ระบุว่าองค์กรที่สามารถผสานศักยภาพของมนุษย์กับ AI ได้อย่างลงตัว จะปลดล็อกโอกาสใหม่ ๆ และเติบโตได้อย่างรวดเร็ว โดยไมโครซอฟท์พร้อมสนับสนุนองค์กรไทยด้วยเทคโนโลยีระดับโลกและคำแนะนำเพื่อเปลี่ยนผ่านสู่โลกแห่ง AI อย่างมั่นใจ