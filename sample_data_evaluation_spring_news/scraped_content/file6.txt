Content: พลิกโฉมท่องเที่ยวญี่ปุ่น เมื่อ MGM Resort ลงทุน 3 แสนล้าน สร้างรีสอร์ตครบวงจรแห่งแรกในโอซาก้า ซึ่งรวมถึงการให้บริการคาสิโนด้วย
ญี่ปุ่นกำลังเริ่มต้นยุคใหม่ของอุตสาหกรรมการท่องเที่ยวและบันเทิง โดยเมื่อเดือนเมษายนที่ผ่านมา ได้มีการวางศิลาฤกษ์ของโครงการ ‘MGM Osaka’ รีสอร์ตครบวงจร (Integrated Resort: IR) บนเกาะยูเมะชิมะของโอซาก้า ทำเลใกล้วงแหวนแกรนด์ริง สถาปัตยกรรมไม้ที่ใหญ่ที่สุดในโลก และสถานที่จัดงาน World Expo 2025
โครงการ MGM Osaka ถือเป็นรีสอร์ตคาสิโนแห่งแรกที่ได้รับอนุมัติอย่างเป็นทางการภายใต้กฎหมาย IR ปี 2018 ซึ่งอนุญาตให้สร้างรีสอร์ตครบวงจรได้สูงสุด 3 แห่งทั่วประเทศ แต่ปัจจุบันมีเพียงเป็นโครงการนี้แห่งเดียวที่ได้รับการอนุมัติ
สิ่งที่น่าสนใจคือญี่ปุ่นใช้เวลาศึกษาและเตรียมความพร้อมนานกว่า 20 ปี ก่อนที่จะเริ่มต้นก่อสร้างในเดือนเมษายนปี 2025
MGM Osaka เป็นความร่วมมือข้ามชาติระหว่าง MGM Resorts International จากสหรัฐฯ และ Orix Corporation จากญี่ปุ่น โดยทั้งสองถือหุ้นเท่ากันที่ 42.5% ขณะที่อีก 15% อยู่ในมือพันธมิตรท้องถิ่น อย่าง Panasonic, Kansai Electric และ West Japan Railway
โดยขณะนี้มีมูลค่าการลงทุนรวมประมาณ 1.27 ล้านล้านเยน (ประมาณ 311,500 ล้านบาท) และมีกำหนดเปิดให้บริการในฤดูใบไม้ร่วงปี 2030
สิ่งอำนวยความสะดวกภายในโครงการ ครอบคลุมไปถึงคาสิโน, โรงแรม 3 แห่ง (รวมประมาณ 2,500 ห้อง), ศูนย์ประชุมขนาดใหญ่, พื้นที่จัดแสดงนิทรรศการ, โรงละคร, ร้านอาหาร และพื้นที่ค้าปลีก คาดว่าจะสร้างรายได้จากการเล่นเกมประมาณ 5.9 พันล้านดอลลาร์ต่อปี พร้อม EBITDA มากกว่า 2 พันล้านดอลลาร์
อย่างไรก็ตาม แม้จะมีศักยภาพทางเศรษฐกิจสูง แต่โครงการยังเผชิญความท้าทายด้านความกังวลของสาธารณะต่อปัญหาการพนัน การฟอกเงิน และผลกระทบทางสังคม
มีประชาชนบางส่วนที่คัดค้านโครงการและได้ฟ้องร้องรัฐบาลโอซาก้า ให้เหตุผลเรื่องภาระต้นทุนทางสังคม เช่น ปัญหาการติดการพนัน ค่าใช้จ่ายของตำรวจและกระบวนการยุติธรรม
ขณะที่ทางการญี่ปุ่นยืนยันว่าพวกเขามีมาตรการควบคุมโดยจะเก็บค่าธรรมเนียมเข้าคาสิโนจากลูกค้าชาวญี่ปุ่น และจำกัดการเข้าใช้งานไม่เกิน 3 ครั้งต่อสัปดาห์
ล่าสุด MGM Resorts International ยังได้เพิ่มการลงทุนอีกประมาณ 3 พันล้านดอลลาร์สหรัฐ เพื่อรองรับค่าใช้จ่ายที่เพิ่มขึ้น โดยยังคงมั่นใจในผลตอบแทนระดับสูง
ด้านโครงสร้างพื้นฐาน มีการเปิดสถานีรถไฟใต้ดินใหม่ในเดือนมกราคม 2025 เพื่อรองรับการเดินทางไปงาน Expo 2025 และ MGM Osaka ในอนาคต พร้อมขยายสายรถไฟ Kintetsu Nara ด้วย
การอนุญาตให้สร้างรีสอร์ตครบวงจรครั้งนี้ นับเป็นการเปลี่ยนแปลงเชิงนโยบายที่สำคัญ แสดงถึงความพยายามกระจายแหล่งรายได้ของประเทศ จากการผลิตและส่งออกมาสู่อุตสาหกรรมการบริการและบันเทิงระดับโลก
MGM Osaka ยังถูกคาดหวังให้เป็นมากกว่ารีสอร์ตคาสิโน แต่จะเป็นโครงการที่นำร่องการพัฒนาเมืองและเศรษฐกิจรูปแบบใหม่ที่ผสมผสานความหรูหรา เทคโนโลยี และการดึงดูดนักลงทุนต่างชาติ
โครงการยังมีศักยภาพที่จะยกระดับเมืองโอซาก้าให้กลายเป็นศูนย์กลาง IR ของเอเชียตะวันออก และอาจเป็นต้นแบบการพัฒนารีสอร์ตครบวงจรระดับโลก รวมถึงเป็นแรงผลักดันสำคัญการเปลี่ยนแปลงภูมิทัศน์เศรษฐกิญี่ปุ่นในศตวรรษที่ 21